4
Loi imägaq kuun raamatut „Olivia ja esimene maailm“.
Imä lugi tuud mullõ ette, selle et maq esiq mõista viil õnnõ tsipakõsõ trükütähti lukõq.
Taan raamatun om Olivia.
Timä om tütärlatsʼ ja ma arva, et tä om minost veidüq noorõmb.
Olivial om pini Kruubi-Ruudi.
Imä ja esä ommaq täl kah.
Olivia meelest om Kruubi-Ruudi pässäpikkõ kuninga hopõnʼ.
Mõnikõrd Oliviagaq ka veidüq pahandõdas.
Imä ja esä mängʼväq ka timägaq.
Ütsʼkõrd pandsõ imä hindäle sukapüksiq pähäq, et timäl olõssiq kah niguq pikäq hiusõq ja sõs tä tandsõ Oliviagaq.
Ütsʼkõrd nä mängseq, et näil ommaq mängult taldriguq ja et näil om sääl pääl süükʼ ja sõs nääq paksõq tuud süüki ütsʼtõsõlõ.
Süükʼ ollʼ väegaq hää.
Olivia käü imä ja esägaq egäl puul mere veeren ja kontsõrdil.
Näil käü mõnikõrd ka lell külän.
Lell om esä veli.
Olivia näge egäsugutsit huvitavit asjo.
Et pannʼkuukõ pääl om maastik ja et meren ommaq vatust jänesseq.
Maq näe külq tõistsugutsit asjo, a imä ütles, et nuuq ommaq ka huvitavaq.
Taa raamadu pilte ollʼ hää kaiaq.
Ku kai algul, näi ütsi asjo ja ku kai kavva, sõs ollʼ viil tõistsugutsiid asjo ka nätäq, midä algusõn es näeq.
Kõgõ inämb miildüväq mullõ jutuq „Olivia ja tiivad“ ja „Olivia ja muusika“.
Tõsõq latsõq piässiq kah taad raamatut lugõma, selle et taa om torrõ.
Richard Ojar (6 a.)
Jutu pandʼ kirjä timä imä Triinu.

5

Suurʼ must pini ja päiv
Käänüpäiv.
Päiv, kon keväjäst saa suvi, suvõst süküs, sügüsest talv ja talvõst jälki kevväi.
Neli kõrda aastan tegeväq pini inemiseq käänüpäävätuld ja pidäväq püürdmise pühhä.
Nä hoitvaq tuld terve üü üllen.
"Sõs om pääväl lihtsämb nõstaq," kõnõlõs inemine.
"Päiv saa mi abildaq nakkama," mõtlõs suurʼ must pini, "mi timäldäq ei saaq." "Jah, a nii hää om, ku kiäki minno tuld hoitõn uut," kõnõlõs päiv suurõlõ mustalõ pinile.
Suurʼm must pini näge punkʼ vällä
Keväjäst sügüseniq om suurõl mustal pinil pungiaig.
Tuu alostas pääle edimädse puutäigaq, kiä pinile külge nakkas.
Sõs tulõ tõnõ ja joba kolmas ja edesi pini inemiseq inämb rehkendüst pitäq ei viisiq.
Puutäie om pini karvo vaihõl üle kogo timä kere, niisamatõ kõrvo takah ja kulmõ pääl.
Inemiseq tahtvaq puutäie pini päält ärq korʼadaq, a pini ei lupaq.
"Kõik, miä om muq külen kinniq, om muq uma ja midä inämb, tuud parõmb," märkʼ pini.
Pinile ja timä inemiisile tulõ nuurʼ sõbõr küllä ja sõs om klaarʼ, et pinil om õigus.
Suurõ musta pini sõbõr om hindä pää mustas värvʼnüq ja pandnuq sälgä mustaq rõivaq ja hinnäst egäsugust kraami täüsʼ riputanuq.
Kulmõ külen om täl mitu niiti ja nõnan om ütsʼ ja huulõ külen kah.
Sõbõr pess trummi ja näge väega punkʼ vällä.
Pini näge niisamatõ punkʼ vällä, õnnõ timäl ommaq niite asõmõl puutäiq.
Trummi pessäq pini ei mõistaq, a tuust olõ-i hätä, selle et sõbral om mitu trummi ja pess tä naid nigunii katõ iist.
Suurʼ must pini ja inemise puu
Mõtsan kasus pallʼo puid, a ütte pidä inemine umas.
Tuu om harilik kuusʼ.
Õnnõ perädü suurʼ ja vana.
Tõnõkõrd käü inemine tuud puud kaeman.
"Tereq, mu puu," ütles inemine ja kallistas puud.
Puu vasta ei kõnõlõq, sais õnnõ rahuligult üte kotussõ pääl ja lask hinnäst kallistaq.
"Aitʼuma, mu puu, sullõ om hää küllä tullaq," ütles inemine ärq minnen, "ma tulõ tõnõkõrd jälq."
A ütskõrd, ku pini ja inemine puulõ küllä lääväq, om puu kaonuq.
"Puu om kotost ärq lännüq," mõtlõs pini.
Tä käü inemisegaq järve veeren ärq ja tagasi tullõn om puu jälq uma kotussõ pääl olõman.
"Kuis ma sinnu külh inne üles es lövväq?" küsüs inemine ja kallistas puud.
Suurʼ must pini ja sausann
"Sann aho ja keressegaq om nigu suurʼ must vanamiisʼ, üsk munnõ täüsʼ.
Sõs om timä nigu naanõ, kink sisse om illos lämmi üsk käkit.
Ja sõs tulõt sanna ja tunnõt hinnäst pidoligult ja ütlet jumalat sekkä, om jo?" kõnõlõs inemine pinile.
Suurʼ must pini käänd pää küle pääle, niimuudu et timä lundin kõrv vaos inämb viil lunti.
"Inemine tund sändsit asjo vaest Sannavana peräst, " mõtlõs pini.
A inemise silmile Sannavanna nätäq ei olõq ja pini suugaq saa-i tuust jälq kõnõldaq.
Suurʼ must pini ja täüsʼkuu
Ku kuu om täüsʼ, sõs om timä tsõõrik.
Sõs om vaenõlatsʼ kuu pääl kõgõ parõmbahe nätäq.
Suur must pini kaes timmä herksält ja pruuvʼ timägaq juttu alostaq.
"Täüsʼkuu aigo saa-i sa õks sukugiq rahhu," ütles inemine pinile.
"Ma saa külh rahhu," mõtlõs pini, "lihtsähe täüsʼkuu aigo om kõgõ parõmb kuunäiogaq kõnõldaq." 
Inemine esiq roit täüsʼkuu aigo mõtsan.
Tälle miildüs, ku kõikʼ paistus niguq vannon mustvalgin filmen, midä tä tõnõkõrd kaes.
Kuutütärlast inemine ei näeq, a tunnõq, et tä om olõman, anna-i inemisele rahhu ja aja tedä õks üüsilde hulkʼma.

6

Suurʼ Must Pini ja indiaanlaisi salahus
Poissʼ võtt Suurõ Musta Pini üten indiaanlaisi mängmä.
Nä säädväq telgi üles, tegeväq tuld ja meisterdäseq vibu.
Sõs käüväq nä jõõn tsuklõman ja ütsʼ vibu lätt vooluperi ärq.
Indiaanlasõq ommaq vapraq ja näil om uma salahus kah, tiid poissʼ.
Nä otsʼvaq tõisi indiaanlaisigaq karbi ja pandvaq sinnäq vanapagana hamba kujogaq kivi, haukasulõ, miä om väega tuvisulõ muudu, üte tühä tsirgupesä ja kirä.
Inne ku indiaanlasõq karbi igävedses kinniq pandvaq ja maaha matvaq, lugõ poissʼ kirä ette: "Taa karbi seen om suurʼ salahus, midä või vällä kõnõldaq viil päält kolmõpääväst vaivamist.
Igävene hukatus satas tuu õnnõdu henge pääle, kiä salahusõ varrampa ärq ütles."
Suur Must Pini ei saaq sukuginaq arvo, kuis saavaq vanapagana hamba kujoga kivi, haukasulgʼ, miä om väega tuvisulõ muudu, tühi tsirgupesä ja kiri hindän ülepää määnestki salahust käkkiq.
Kõrralik maa sisse kaibõt kuntʼ – tuu om tõnõ asi.
Egäs juhus kaib pini uma salahusõ maa sisse karbikotussõst kavvõmbal.
Katsʼ salahust ei tohiq tõnõtõsõlõ ja naidõ tiidjile hukatust tuvvaq.
Suurʼ Must Pini ja inemise puu
Mõtsan kasus pallʼo puid, a ütte pidä inemine umas.
Tuu om harilik kuusʼ.
Õnnõ perädü suurʼ ja vana.
Tõnõkõrd käü inemine tuud puud kaeman.
"Tereq, mu puu," ütles inemine ja kallistas puud.
Puu vasta ei kõnõlõq, sais õnnõ rahuligult üte kotussõ pääl ja lask hinnäst kallistaq.
"Aitʼuma, mu puu, sullõ om hää küllä tullaq," ütles inemine ärq minnen, "ma tulõ tõnõkõrd jälq."
A ütskõrd, ku pini ja inemine puulõ küllä lääväq, om puu kaonu.
"Puu om kotost ärq lännüq," mõtlõs pini.
Tä käü inemisega järve veeren ärq ja tagasi tullõn om puu jälq uma kotussõ pääl olõman.
"Kuis ma sinno külh inne üles es lövväq?" küsüs inemine ja kallistas puud.

7

Pini ja talvʼ
Suurʼ must Pini ja inemine ommaq sõbraq.
Pini taht kõgõ sääl ollaq, kon inemine om.
Ja ku pinni olõ-i nätäq, nakkas inemine tedä pia otsʼma.
Talvõaigo taht inemine inämb tarõn ollaq.
Sääl lämmän om hää lukõq, muusikat kullõldaq ja laisk ollaq.
Pini tüküs sõs inemise mano tarrõ – tä taht kah lämmän tarõn laisk ollaq.
Lukõq pini ei viisiq, a muusikat kullõs tä külh.
Muusiga kullõminõ tege unitsõs ja sõs tulõ laisk olõminõ parõmbahe vällä.
Pini ja lumõst naanõ
Pini inemiisile tulõvaq liinast sõbraq küllä.
Nä ei saaq liinan lumõgaq mängiq, selle et lumi om liinan must ja jälle.
Sõbraq tahtvaq ullimuudu välän ollaq, hinnäst lumõ sisse käkkiq, lumõsõta ja tõisi põnõvit asjo tetäq.
Kõiki ullʼuisi lõpõtusõs tegeväq sõbraq lumõst naasõ.
Lumõst naanõ om tõistõ ku lumõmiisʼ vai lumõmemmʼ.
Lumõst naanõ om perisnaasõ muudu.
Täl ommaq tissiq ja suurʼ tagaots.
Inemiseq pandvaq lumõst naasõlõ timä nõna ala suuri tisse pääle süvväq.
Ku inemiseq ei näeq, näpsäs pini söögi ärq.
„Las nä arvasõq, et lumõst naanõ mõist süvväq,“ mõtlõs pini.
Pinile tulõ vahtsõnõ aastak
Inemiseq kõrraldasõq aastagavaihtusõ aigo pido ja kutsvaq sõbraq küllä.
Kõikʼ sõbraq toovaq pinile midägiq üten.
Ütsʼ sõbõr tuu ärqkuivadu tsiakõrva, tõnõ -hanna ja kolmas jürämiskundi.
Külh pini om rõõmsa! 
Inemiseq tegeväq ummi sõprogaq kuun mitund sorti süüke.
Sõs nä sööväq, kõnõlõsõq juttu, tandsvaq, sõs jälq sööväq ja nii edesi.
Pini süü kah egä kõrd, ku inemiseq sööväq.
Inemiisi kõtuq saavaq väega täüsʼ.
Pini kõtt niisamatõ, tä ei tahaq inämb esikinäq jürämiskunti jürräq.
Sõs lääväq inemiseq vällä rakette kaema.
Tuud pini ei tahaq, selle et tä pelgäs rakette.
A ütsindä tarrõ jäiäq om kah hirmsa.
Pini lätt sõskiq üten inemiisigaq vällä ja hoit häste uma inemise lähkühe.
Ku tä saassiq, läässiq tä peris üskä nigu sõs, ku tä viil väiku ollʼ.
Inemiseq suuvʼvaq ütstõsõlõ ja pinile hääd vahtsõt aastat ja kõikʼ kallistasõq tõnõtõist.
Ku raketiq otsa saavaq ja vahtsõnõ aastak joba veidüq aigo käen om olnuq, lääväq kõikʼ ärq magalõ.
Pini näge unõn, et tä tahassiq jürämiskunti jürräq, a ei saaq, selle et kuntʼ juusk täl iist ärq. .... selle et kuntʼ lindas õhku nigu vahtsõaastaüü rakettʼ.

8

Pudsunudsija Sassil om nõna kinniq
Ku Vidrik sünnütüsmajast kodo tuudi, ollʼ Sassʼ joba üte aastaga Mõtso perren elänüq.
Sassʼ es tiiäq sõs viil, et tä nimi Sassʼ om.
Tuu nimi ollʼ Vidriku pään kinniq ja sai säält vällä tullaq viil sõs, ku Vidrik kõnõlõma opsõ.
Vidrikulõ miildü Sassʼ tegeligult pia sündümisest pääle.
Joba peris titast pääst kai Vidrik, kuis Sassʼ larmatõn ja nõnna luristõn põrmandit pite vingõrdʼ ja kõikʼ pudsuq pikä lundi muudu nõnagaq hindä kõttu tõmmasʼ.
Ku Vidrik käümä nakasʼ, käve tä Sassil takan ja avitʼ täl tuud tähtsät tüüd tetä’.
Imä ummakõrda käve Vidrikul takan, kiildse täl pudsajit suuhtõ pandaq ja käskse nuuq kõik Sassilõ andaq.
Imä ütelʼ, et Vidrik om inemiselatsʼ ja või süvväq egätsuku inemiisi süüki, a pudsunudsija Sassʼ või süvväq õnnõ pudsajit, muu süükʼ tälle ei passiq.
Vidrik peläsʼ väegaq, et Sassil jääs kõtt tühäs ja niimuudu jättʼ tä edespite kõikʼ pudsajaq Sassilõ.
Sassi kõtu pääle om tegeligult Samsung kirotõt.
Esä ütelʼ, et tuud või lukõq perrenimes, nigu Vidrikul om Mõts, nii om Sassi perrenimi Samsung.
Sassʼ  om verevät värmi nigu vanauno pää ja täl om pikk-pikk verrev nõna nigu vanalunolgiq.
Vanauno nimi om Aleksanderʼ ja tedä kutsutas Sassis.
Vast tuuperäst pandsõgi Vidrik pudsunudsija Sassi nimes kah Sassʼ.
Noq käü Vidrik vanauno Sassi muudu ütelden joba kuvvõndat keväjät.
Pudsunudsija Sassʼ näge ummakõrda joba säitsmendä keväjä tulõmist, järeldäs tuust Vidrik.
Uma kuvvõnda keväjä tulõgi pühhä pidi Vidrik välän lumõsulamisõvii lumbõn.
Tä mängse tuud põnõvat mängo, kon tulõ lumbist seerikidegaq läbi minnäq ja kaiaq, kas saat niimuudu läbi, et vesi üle seeriguveere ei tulõq.
Midä korõmb vesi, tuud põnõvamb mäng om, kõrralik adrenaliinilaks, niguq ütles Vidriku esä.
Halv om õnnõ tuu, et taa mäng lõpõs sakõstõ pahandusõgaq, selle et vesi lättkinäq üle seeriguveere ja jalaq saavaq likõs ja imä kurʼas.
Nii lätsʼ seo kevväi kah.
Vidriku jalaq olliq likõq, a tä taha-s mängo viil ärq lõpõtaq.
Õnnõ luristʼ nõnagaq niguq pudsunudsija Sassʼ tarõn ja mängse edesi.
Ku tä lõpus tarrõ sai, ollʼ täl peris külm.
Imä es saakiq seokõrd kurʼas, ollʼ hoobis hiitünü näogaq ja pandʼ Vidriku kipõstõ kuuma vanni.
Huulʼmaldaq kuumast vannist jäi Vidrik õks haigõs.
Tä nõna ollʼ täüsʼ paksu tatti, hengädäq saa-s tä tuugaq sukugiq ja süvväq es tahaq Vidrik õkvalt mitu päivä.
Kuikiq pudsunudsija Sassʼ välän käünüq es olõq, jäi timä kah haigõs.
Õhk es käüq ka timä lundi muudu nõnast läbi, tä unnasʼ andsʼagu helügaq ja es süüq põrmandu päält ärq mitte üttegi pudsajatükkü.
Imäl ollʼ noq peris pallʼo tegemist.
Vidrikulõ andʼ tä nõnarätte kätte, käskse kõvva tati vällä nuusadaq ja tsilgutʼ rohto nõnna.
Sassiga ollʼ asi keerolidsõmb.
Imä käve ümbre Sassi, koputʼ tedä siist ja säält, pruuvsõ lundi muudu nõnast sisse kaiaq ja raputʼ tuud nigu mõistsõ.
Lõpus es jääq imäl muud üle, ku tä käändse Sassil nõna pääst, ai harʼavarrõ säält läbi ja sai niimuudu kätte Vidriku kaonu Jäno-Jussi suka.
Sassʼ nakasʼ jälq harilikku hellü tegemä ja tä sei jälq kõrraligult pudsajit.
Ka Vidriku tervüs lätsʼ parõmbas ja tä küsse imä käest joba putro.
„Sassʼ, kaeq, et sa inämb sukkõ ei süüq, sul jääs sõs nõna kinniq,“ ütelʼ Vidrik Sassilõ ja patsutʼ timä verevät kõttu.
„Vidrik, kaeq, et saq inämb jalgo likõs ei tiiq, muido jääs sul kah nõna kinniq,“ nahistʼ õnnõligu näoga Sassʼ vasta – tuu om õks hää asi külh, ku õhk nõnast läbi päses.


